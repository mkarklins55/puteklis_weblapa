un mēs braucam
garām kokiem un ceļazīmēm
ātrāki par laiku
katrs savā dambretes lauciņā

melnie un baltie
tas mūsu realitātes šovs
uzdevums it kā viens un tas pats
elpot visilgāk

iegrimstam pļavu idillē
kā pludiņi kosmiskajā zondē
skeletus apraksim kopā
un sakrāsim atmiņas kā monētas

tāpēc brauksim
četru sienu horizontā
uz neatgriešanos

***
kad tu smejies
pat enģeļi klusē
tie satinušies paradīzes segās
prieku skaita kā naudu

kad tu raudi
visi dēmoni ir augšā
tie savās liesmu krūzītēs
gaida asaras kā nāvi un postu

bet kad tu stāvi pretī
mana sirds trako
tā nesaprot
sapnis vai īstenība

***
plaukstu līnijas mana karte
bet nakts tāpat mulsina
un tie putni atkal piedzērušies
korī kliedz manu vārdu

es vairs nevaru izturēt
tos sniegpārslu odus
tie kā lodes triecas virsū
un izkūst manos matos

man dūmi priekšā
kā dejojošas dvēseles
laižos tiem līdz
uz citu horizontu
citām dūmu orbitālēm

lūdzu, palīdzi man
atstiep sauli pie manām durvīm
manām acīm viss pārāk tumšs

***
mainīt sevi
mainīt uz labo pusi
būt perfektam kā gramatikai
paklusēt un pieskarties
ar pirkstiem novilkt vieglu līniju
uzvilkt mūžīgo atmiņu nogriezni
savienot četrus zilos acu punktiņus
lietot kā narkotiku ikdienā
aizskalot problēmas
pārdozēt
staigāt kā apsēstam
spiest "man patīk" katru dienu
dzīvot kā izslēgšanas spēlēs
iekļūt finālā.
un uzvarēt.